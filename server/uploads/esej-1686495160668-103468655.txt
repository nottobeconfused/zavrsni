PRIMJERI ESEJA
ESEJ 1
Johann Wolfang Goethe njemački je romanopisac iz razdoblja predromantizma (kraj 18. stoljeća),
koje se isticanjem individualizama i osjećajnosti opire prethodnom razdoblju klasicizma. Najpoznatiji roman
iz tog razdoblja epistolarni je roman Patnje mladog Werthera, u kojem je glavni lik zbog svoje naglašene
osjećajnosti i neprilagođenosti tipični romantičarski lik.
Werther je lik kojem ljubav, kao najjači osjećaj svakoga čovjeka, daje smisao životu, što je jedna od
osobina romantičarskog junaka. Nakon susreta na plesu s djevojkom Lottom koju je upoznao u Wahlheimu,
kamo je doputovao kako bi riješio pravne obiteljske poslove, njega emocije posve preplavljuju. Usmjeren je
na nijanse svojih proživljavanja, a ljubav prema Lotti i njezina naklonost čini ga svemoćnim, otvara njegove
slikarske i čitateljske sklonosti, još ga više povezuje s prirodom koja postaje stanje njegove duše. Upravo se
u polaznom tekstu od 21. lipnja prikazuje njegova ushićenost i razdraganost prirodom, koja se uočava u
nagomilanim kratkim uskličnim rečenicama i upotrebi umanjenica. Šumicu, brežuljke i dolinu poistovjećuje s
Lottom. To je prostor koji ga smiruje i u kojem bi se želio skrasiti. Ali, romantičarski junak stalno je u
proturječjima: s jedne strane tu je želja za prostranstvima (o ljudskoj žudnji da se prostre, da napravi nova
otkrića), a s druge strane potreba da se smiri u mirnom životu (o nutarnjem porivu da se voljno prepusti
ograničenjima). Također, u tekstu se primjećuje i njegova sanjarska i naivna zaljubljena priroda. No, u
njegovoj je blizini Lottin zaručnik Albert. Na Wertherovu veliku žalost Lotta racionalno bira odgovornog
supruga, onog komu se obećala, što se od nje i očekuje. Werther to ne može prihvatiti, neuzvraćena ljubav
dovodi ga do živčane rastrojenosti i samoubojstva. Dakle, ovakav izdvojeni preosjećajni, pojedinac obuzet
ljubavlju primjer je romantičarskog junaka koji je jasno suprotstavljen osobinama klasicističkog junaka iz
prethodnog razdoblja, odgovornog i sklonog racionalnom promišljanju.
Kao pravi romantičarski junak, Werther se osjeća razočaranim i suvišnim u sasvim tuđem svijetu u
kojem ne nailazi na razumijevanje okoline. Upravo se u drugom dijelu romana i u pismu od 20. siječnja vidi
sudar dvaju svjetova. U novom gradu, kamo odlazi da bi se udaljio od Lotte, on se osjeća nemoćnim, kao
lutka čijim postupcima upravljaju drugi ljudi. Ne slaže se sa svojim šefom, a prijetvorno i ukočeno plemstvo
odbacuje njega i njegovu otvorenu prirodu. Takvo stanje čini ga rastrojenim i depresivnim, zamišljenim nad
smislom postojanja, što je i prikazano u pismu Lotti. Novi grad i društvo doživljava kao prostor snijega i leda
posve je u suprotnosti s idiličnim svijetom prikazanim u pismu od 21. lipnja. U tom nepoticajnom svijetu (Kako
se isprazne sva moja osjetila;) jedino ga smiruje uspomena na trenutke provedene s Lottom: „tako sveto,
tako toplo! Dobri Bože! prvi ponovni sretni trenutak.ˮ Usamljen je i nesretan, a utjehu više ne pronalazi ni u
prirodi: „danju se nadam da ću se obradovati mjesečini, a ostanem u svojoj sobi“. Njegovo je stanje naglašeno
pripovijedanjem u prvom licu, upotrebom uskličnih rečenica i grafostilemima. Iako čezne za Lottom i
Wahlheimom, sreću mu ne donosi ni povratak. Naime, Werther nakon povratka u Walheim ne može
kontrolirati svoje osjećaje, osjeća se neprihvaćenim i nevoljenim, a čak se i Lotta i Albert, kojima je stalo do
Werthera, udaljavaju od njega. Werther do samog kraja čezne za svime što mu je nedostižno, što je tipična
odlika romantičarskog junaka.
Werther je prikazan kao tipičan romantičarski lik istančane osjećajnosti koja određuje njegov odnos
prema Lotti, društvu i prirodi. Svijet doživljava okom zaljubljenog čovjeka i prezire društvo koje robuje
pravilima. Zbog tog nesklada ideala i stvarnosti postaje sve rastrojeniji i odabire smrt kao smirenje.
Središnja tvrdnja: 3 boda
Argumentacija: 3 boda
Povezanost teksta: 3 boda
Upotreba rječnika: 3 boda
Pravopis i gramatika: 3 boda
Ukupno: 15 bodova